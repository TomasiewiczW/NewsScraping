 Sąd zastosował tymczasowe aresztowanie wobec trzeciego mężczyzny podejrzanego o udział w zabójstwie na Nowym Świecie w Warszawie. W sprawie listami gończymi poszukiwani są 23-letni Sebastian Włodarczyk i 27-letni Łukasz Goławski. Trzecim podejrzanym jest 24-leni Dawid Mirkowski zawodnik mieszanych sztuk walki (MMA).  Prokurator Aleksandra Skrzyniarz przekazała, że sąd zastosował tymczasowe aresztowanie wobec trzeciego mężczyzny, który również jest podejrzany o udział w zabójstwie na Nowym Świecie.  - Zastosowane tymczasowe aresztowanie umożliwiło prokuratorowi wydanie listu gończego i wdrożenie poszukiwań za trzecim podejrzanym. To 24-letni mieszkaniec Warszawy Dawid Mirkowski - podkreśliła rzeczniczka Prokuratury Okręgowej w Warszawie. Dawid Mirkowski to 24-letni zawodnik mieszanych sztuk walki, który w przeszłości był m.in. reprezentantem warszawskiego klubu Garuda Muay Thai Gym. Mirkowski w swojej karierze stoczył co najmniej kilkanaście walk i brał udział w galach DSF, KOK czy Wirtuoz. Do zabójstwa 29-latka na Nowym Świecie w Warszawie doszło nad ranem 8 maja. Do jednego ze sklepów wszedł ranny mężczyzna. Na miejsce została wezwana policja, a także służby ratunkowe. Pomimo udzielonej pomocy medycznej i wysiłku lekarzy mężczyzna zmarł. W poniedziałek rzeczniczka Prokuratury Okręgowej w Warszawie Aleksandra Skrzyniarz poinformowała, że na wniosek prokuratury sąd zastosował wobec dwóch mężczyzn podejrzewanych o zabójstwo na Nowym Świecie tymczasowe aresztowanie. 23-letni Sebastian Włodarczyk i 27-letni Łukasz Goławski są poszukiwani na podstawie listów gończych. Łukasz Goławski już wcześniej był znany organom ścigania. Mężczyzna był współpodejrzanym w procesie Krzysztofa U. ps. Fama, oskarżonego o podpalenie klubu przy ul. Foksal. Na początku lutego 2021 roku Sąd Okręgowy w Warszawie skazał Goławskiego za współudział w podpaleniu klubu na 3 lata i 6 miesięcy więzienia i wymierzył karę grzywnę. 6 maja 2022 roku sąd drugiej instancji zmniejszył 27-latkowi wyrok do 3 lat więzienia. Wyrok sądu w tej sprawie jest prawomocny. Tego samego dnia Komenda Stołeczna Policji opublikowała wizerunki poszukiwanych.  "W dniu 8 maja 2022 roku w Warszawie przy ul. Nowy Świat 30 działając w zamiarze bezpośrednim, wspólnie i w porozumieniu Sebastian Włodarczyk l. 23, zam. Warszawa i Łukasz Goławski l. 27, zam. Warszawa dokonali zabójstwa 29-letniego mężczyzny poprzez trzykrotne ugodzenie pokrzywdzonego ostrym narzędziem w klatkę piersiową, co skutkowało zgonem pokrzywdzonego" - informowała policja. Policja prosi o kontakt każdego, kto może wiedzieć, gdzie mogą przebywać poszukiwani. "Ostrzega się, że za ukrywanie poszukiwanego lub pomaganie mu w ucieczce grozi kara pozbawienia wolności do lat 5" - zaznacza.  "Zwracamy się z prośbą o zgłaszanie się naocznych świadków zdarzenia oraz osoby, które posiadają informacje dotyczące tego zdarzenia i kontakt z Oficerem Dyżurnym KRP Warszawa I, nr tel. 47-72-391-50, Wydziałem do Walki z Przestępczością Przeciwko Życiu i Zdrowiu Komendy Rejonowej Policji Warszawa I, tel. 47-72-391-30 lub 47-72-391-32, z prowadzącym postępowanie nr tel. 47-72-391-14 lub numerem alarmowym 112" - zaapelowali policjanci.